=歐陽修 (1007-1072)=
==Life==
* 1007 born in [[綿州]]
* 1023 failed prefecture examination
* 1032 excursions to Mount Song
===Friends===
* [[梅堯臣]]
==Literature==
===Editions===
* 李逸安: 歐陽修 . 中國古典文學基本叢書, 北京: 中華書局, 2001
===PhD Dissertations===
* Colin Hawes: Competing with creative transformation: The poetry of Ouyang Xiu (1007-1072), The University of British Columbia, 1997
===Monographs===
* James T. C. Liu: Ou-yang Hsiu: An Eleventh-Century Neo-Confucianist, Stanford: Stanford University Press, 1967
* Ronald Egan: The Literary Works of Ou-yang Hsiu, Cambridge: Cambridge Unniversity Press, 1984
* Colin Hawes: The Social Circulation of Poetry in the Mid-Northern Song: Emotional Energy and Literati Self-Cultivation, State University of New York Press, 2005
===Articles===
* Colin Hawes: "Fowl and Bestial? A Defense of Ouyang Xiu's Poems on White Creatures", Journal of Sung-Yuan Studies, Volume 28, 1998, pp. 123-53
* Colin Hawes: "Mundane Transcendence: Dealing with the Everyday in the Poetry of Ouyang Xiu (1007-1072)", Chinese Literature: Essays, Articles, Reviews, Volume 21, 1999, pp. 99-129
==Sources==
===宋史 列傳第七十八===
> 歐陽修，字[[永叔]]，[[廬陵]]人。四歲而孤，母鄭，守節自誓，親誨之學，家貧，至以荻畫地學書。幼敏悟過人，讀書輒成誦。及冠，嶷然有聲。

> 宋興且百年，而文章體裁，猶仍五季余習。鎪刻駢偶，淟涊弗振，士因陋守舊，論卑氣弱。[[蘇舜元]]、[[蘇舜欽|舜欽]]、[[柳開]]、[[穆修輩]]，咸有意作而張之，而力不足。[[歐陽修|修]]游隨，得唐[[韓愈]]遺稿於廢書簏中，讀而心慕焉。苦志探賾，至忘寢食，必欲並轡絕馳而追與之並。

> 舉進士，試南宮第一，擢甲科，調西京推官。始從[[尹洙]]遊，為古文，議論當世事，迭相師友，與[[梅堯臣]]遊，為歌詩相倡和，遂以文章名冠天下。入朝，為館閣校勘。

> [[范仲淹]]以言事貶，在廷多論救，司諫高若訥獨以為當黜。[[歐陽修|修]]貽書責之，謂其不復知人間有羞恥事。若訥上其書，坐貶夷陵令，稍徙乾德令、武成節度判官。[[范仲淹|仲淹]]使陝西，辟掌書記。[[歐陽修|修]]笑而辭曰：「昔者之舉，豈以為己利哉？同其退不同其進可也。」久之，複校勘，進集賢校理。慶曆三年，知諫院。時仁宗更用大臣，杜衍、富弼、韓琦、范仲淹皆在位，增諫官員，用天下名士，修首在選中。每進見，帝延問執政，咨所宜行。既多所張弛，小人翕翕不便。修慮善人必不勝，數為帝分別言之。初，范仲淹之貶饒州也，修與尹洙、餘靖皆以直仲淹見逐，目之曰「黨人」。自是，朋黨之論起，修乃為《朋黨論》以進。其略曰：「君子以同道為朋，小人以同利為朋，此自然之理也。臣謂小人無朋，惟君子則有之。小人所好者利祿，所貪者財貨，當其同利之時，暫相黨引以為朋者，偽也。及其見利而爭先，或利盡而反相賊害，雖兄弟親戚，不能相保，故曰小人無朋。君子則不然，所守者道義，所行者忠信，所惜者名節。以之修身，則同道而相益，以之事國，則同心而共濟，終始如一，故曰惟君子則有朋。紂有臣億萬，惟億萬心，可謂無朋矣，而紂用以亡。武王有臣三千，惟一心，可謂大朋矣，而周用以興。蓋君子之朋，雖多而不厭故也。故為君但當退小人之偽朋，用君子之真朋，則天下治矣。」

> 修論事切直，人視之如仇，帝獨獎其敢言，面賜立品服。顧侍臣曰：「如歐陽修者，何處得來？」同修起居注，遂知制誥。故事，必試而後命，帝知修，詔特除之。

> 奉使河東。自西方用兵，議者欲廢麟州以省饋餉。修曰：「麟州，天險，不可廢；廢之，則河內郡縣，民皆不安居矣。不若分其兵，駐並河內諸堡，緩急得以應援，而平時可省轉輸，於策為便。」由是州得存。又言：「忻、代、岢嵐多禁地廢田，願令民得耕之，不然，將為敵有。」朝廷下其議，久乃行，歲得粟數百萬斛。凡河東賦斂過重民所不堪者，奏罷十數事。使還，會保州兵亂，以為龍圖閣直學士、河北都轉運使。陛辭，帝曰：「勿為久留計，有所欲言，言之。」對曰：「臣在諫職得論事，今越職而言，罪也。」帝曰：「第言之，毋以中外為間。」賊平，大將李昭亮、通判馮博文私納婦女，修捕博文系獄，昭亮懼，立出所納婦。兵之始亂也，招以不死，既而皆殺之，脅從二千人，分隸諸郡。富弼為宣撫使，恐後生變，將使同日誅之，與修遇於內黃，夜半，屏人告之故。修曰：「禍莫大於殺已降，況脅從乎？既非朝命，脫一郡不從，為變不細。」弼悟而止。

> 方是時，杜衍等相繼以黨議罷去，修慨然上疏曰：「杜衍、韓琦、范仲淹、富弼，天下皆知其有可用之賢，而不聞其有可罷之罪，自古小人讒害忠賢，其說不遠。欲廣陷良善，不過指為朋黨，欲動搖大臣，必須誣以顓權，其故何也？去一善人，而眾善人尚在，則未為小人之利；欲盡去之，則善人少過，難為一一求瑕，唯指以為黨，則可一時盡逐，至如自古大臣，已被主知而蒙信任，則難以他事動搖，唯有顓權是上之所惡，必須此說，方可傾之。正士在朝，群邪所忌，謀臣不用，敵國之福也。今此四人一旦罷去，而使群邪相賀於內，四夷相賀於外，臣為朝廷惜之。」於是邪党益忌修，因其孤甥張氏獄傅致以罪，左遷知制誥、知滁州。居二年，徙揚州、潁州。複學士，留守南京，以母憂去。服除，召判流內銓，時在外十二年矣。帝見其發白，問勞甚至。小人畏修復用，有詐為修奏，乞澄汰內侍為奸利者。其群皆怨怒，譖之，出知同州，帝納吳充言而止。遷翰林學士，俾修《唐書》。奉使契丹，其主命貴臣四人押宴，曰：「此非常制，以卿名重故爾。」

> 知嘉祐二年貢舉。時士子尚為險怪奇澀之文，號「太學體」，修痛排抑之，凡如是者輒黜。畢事，向之囂薄者伺修出，聚噪于馬首，街邏不能制；然場屋之習，從是遂變。

> 加龍圖閣學士、知開封府，承包拯威嚴之後，簡易循理，不求赫赫名，京師亦治。旬月，改群牧使。《唐書》成，拜禮部侍郎兼翰林侍讀學士。修在翰林八年，知無不言。河決商胡，北京留守賈昌朝欲開橫壟故道，回河使東流。有李仲昌者，欲導入六塔河，議者莫知所從。修以為：「河水重濁，理無不淤，下流既淤，上流必決。以近事驗之，決河非不能力塞，故道非不能力複，但勢不能久耳。橫壟功大難成，雖成將複決。六塔狹小，而以全河注之，濱、棣、德、博必被其害。不若因水所趨，增堤峻防，疏其下流，縱使入海，此數十年之利也。」宰相陳執中主昌朝，文彥博主仲昌，竟為河北患。

> 台諫論執中過惡，而執中猶遷延固位。修上疏，以為「陛下拒忠言，庇愚相，為聖德之累」。未幾，執中罷。狄青為樞密使，有威名，帝不豫，訛言籍籍，修請出之於外，以保其終，遂罷知陳州。修嘗因水災上疏曰：「陛下臨禦三紀，而儲宮未建。昔漢文帝初即位，以群臣之言，即立太子，而享國長久，為漢太宗。唐明宗惡人言儲嗣事，不肯早定，致秦王之亂，宗社遂覆。陛下何疑而久不定乎？」其後建立英宗，蓋原於此。

> 五年，拜樞密副使。六年，參知政事。修在兵府，與曾公亮考天下兵數及三路屯戍多少、地理遠近，更為圖籍。凡邊防久缺屯戍者，必加搜補。其在政府，與韓琦同心輔政。凡兵民、官吏、財利之要，中書所當知者，集為總目，遇事不復求之有司。時東宮猶未定，與韓琦等協定大議，語在《琦傳》。英宗以疾未親政，皇太后垂簾，左右交構，幾成嫌隙。韓琦奏事，太后泣語之故。琦以帝疾為解，太后意不釋，修進曰：「太后事仁宗數十年，仁德著於天下。昔溫成之寵，太后處之裕如；今母子之間，反不能容邪？」太后意稍和，修復曰：「仁宗在位久，德澤在人。故一日晏駕，天下奉戴嗣君，無一人敢異同者。今太后一婦人，臣等五六書生耳，非仁宗遺意，天下誰肯聽從。」太后默然，久之而罷。

> 修平生與人盡言無所隱。及執政，士大夫有所幹請，輒面諭可否，雖台諫官論事，亦必以是非詰之，以是怨誹益眾。帝將追崇濮王，命有司議，皆謂當稱皇伯，改封大國。修引《喪服記》，以為：「'為人後者，為其父母服。'降三年為期，而不沒父母之名，以見服可降而名不可沒也。若本生之親，改稱皇伯，曆考前世，皆無典據。進封大國，則又禮無加爵之道。故中書之議，不與眾同。」太后出手書，許帝稱親，尊王為皇，王夫人為後。帝不敢當。於是禦史呂誨等詆修主此議，爭論不已，皆被逐。惟蔣之奇之說合修意，修薦為禦史，眾目為奸邪。之奇患之，則思所以自解。修婦弟薛宗孺有憾于修，造帷薄不根之謗摧辱之，輾轉達于中丞彭思永，思永以告之奇，之奇即上章劾修。神宗初即位，欲深護修。訪故宮臣孫思恭，思恭為辨釋，修杜門請推治。帝使詰思永、之奇，問所從來，辭窮，皆坐黜。修亦力求退，罷為觀文殿學士、刑部尚書、知亳州。明年，遷兵部尚書、知青州，改宣徽南院使、判太原府。辭不拜，徙蔡州。

> 修以風節自持，既數被污蔑，年六十，即連乞謝事，帝輒優詔弗許。及守青州，又以請止散青苗錢，為安石所詆，故求歸愈切。熙甯四年，以太子少師致仕。五年，卒，贈太子太師，諡曰文忠。

> 修始在滁州，號醉翁，晚更號六一居士。天資剛勁，見義勇為，雖機阱在前，觸發之不顧。放逐流離，至於再三，志氣自若也。方貶夷陵時，無以自遣，因取舊案反覆觀之，見其枉直乖錯不可勝數，於是仰天歎曰：「以荒遠小邑，且如此，天下固可知。」自爾，遇事不敢忽也。學者求見，所與言，未嘗及文章，惟談吏事，謂文章止於潤身，政事可以及物。凡歷數郡，不見治跡，不求聲譽，寬簡而不擾，故所至民便之。或問：「為政寬簡，而事不弛廢，何也？」曰：「以縱為寬，以略為簡，則政事弛廢，而民受其弊。吾所謂寬者，不為苛急；簡者，不為繁碎耳。修幼失父，母嘗謂曰：「汝父為吏，常夜燭治官書，屢廢而歎。吾問之，則曰：'死獄也，我求其生，不得爾。'吾曰：'生可求乎？'曰：'求其生而不得，則死者與我皆無恨。夫常求其生，猶失之死，而世常求其死也。'其平居教他子弟，常用此語，吾耳熟焉。」修聞而服之終身。

> 為文天才自然，豐約中度。其言簡而明，信而通，引物連類，折之於至理，以服人心。超然獨騖，眾莫能及，故天下翕然師尊之。獎引後進，如恐不及，賞識之下，率為聞人。曾鞏、王安石、蘇洵、洵子軾、轍，布衣屏處，未為人知，脩即遊其聲譽，謂必顯於世。篤于朋友，生則振掖之，死則調護其家。

> 好古嗜學，凡周、漢以降金石遺文、斷編殘簡，一切掇拾，研稽異同，立說于左，的的可表證，謂之《集古錄》。奉詔修《唐書》紀、志、表，自撰《五代史記》，法嚴詞約，多取《春秋》遺旨。蘇軾敘其文曰：「論大道似韓愈，論事似陸贄，記事似司馬遷，詩賦似李白。」識者以為知言。
