=贾逵 (1010-1078)=
==Sources==
===宋史 列傳第一百八===
> 賈逵，真定槁城人。隸拱聖為卒，至殿前班副都知，換西染院副使。從狄青征儂智高，戰於歸仁驛。既陳，青誓眾曰：「不待令而舉者斬！」時左將孫節戰死，逵為右將軍先鋒將，私念所部兵數困易衄，兵法先據高者勝，苟複待命而賊乘勝先登，吾事去矣。即日引軍趨山。既定，賊至，逵麾眾馳下，仗劍大呼，斷賊為二。賊首尾不相救，遂潰。逵詣青請罪，青拊其背勞謝之。邕州城空，青使逵入括公私遺墜，固辭。是時，將校多以搜城故匿竊金寶，獨逵無所犯。遷西染院使、嘉州刺史、秦鳳路鈐轄。

> 初，逵少孤，厚賂繼父，得其母奉以歸。至是，以母老辭，不許，而賜母冠帔。秦山多巨木，與夏人錯壤，逵引輕兵往採伐。羌酋馳至，畫地立表約決勝負。逵引弓連三中的，酋下馬拜伏，從逵取盈而歸。徙並代路，專主管麟府軍馬。熟戶散處邊關，苦於寇略，逵差度遠近，聚為二十七堡，次第相望，自是害乃息。畫鐵為的，激種豪使射，久皆成勁兵。一夕，烽火屢發，左右白當起，逵臥不應。旦而謂人曰：「此必妄也。脫有警，可夜出乎？」徐問之，果邊人燭遺物也。複徙秦鳳，去之十日，而代者郭恩敗。朝廷以逵為能，連擢捧日天武四廂都指揮使、馬步殿前都虞候，曆涇原、高陽關、鄜延路副都總管，以利州觀察使入為步軍副都指揮使。

> 都城西南水暴溢，注安上門，都水監以急變聞。英宗遣逵督護，亟囊土塞門，水乃止。議者欲穴堤以泄其勢，逵請觀水所行，諭居民徙高避水，然後決之。軍校營城外者，每常朝，即未曉啟門鑰，或輟朝失報，啟鑰如平時。逵言：「禁城當謹啟閉，不宜憑報者。」乃冶鐵鑄「常朝」字，俾持以示信。

> 遷馬軍副都指揮使，複總鄜延兵。延州舊有夾河兩城，始，元吳入寇據險，城幾不能守。逵相伏龍山、九州台之間可容窺覘，請於其地築保障，與城相望，延人以為便。轉昭信軍節度觀察留後。逵言：「種諤處綏州降人於東偏，初雲萬三千戶，今乃千一百戶耳，逋逃之餘，所存才八百。蕃漢兩下殺傷，皆不啻萬計。自延州運粟至懷寧，率以四百錢致一石。而緣邊居人，壯者但日給一升，罔冒何至大半。諤徒欲妄興邊事以自為功，不可不察也。」元豐初，拜建武軍節度使、殿前都指揮使。請不俟郊赦賜三世官，神宗曰：「逵武人，能有念親之志，其特許之。」數月而卒，年六十九。贈侍中，諡曰武恪。
